---
finished: true
---
#lektura 
- **Autor**: George Orwell
- **Gatunek**: Powieść
- **Epoka**: [[Współczesność]] #epoka/współczesność 
- **Data**: 1949 r.
## Świat przedstawiony
### Czas i miejsce akcji
- **Czas**: umownie 1984 r., dokładny rok nie jest znany
- **Miejsce**: Londyn, stolica Oceanii 
### Bohaterowie
- **Winston Smith** - pracownik Ministerstwa Prawdy, odpowiedzialny za fałszowanie dokumentacji. Dostrzega szaleństwo systemu, w którym żyje i popełnia myślozbrodnię, notując swoje przemyślenia w zeszycie. Rozumie, że od tego momentu jest już martwy, ponieważ zdaje sobie z prawy z niemożliwości powodzenia buntu przeciwko Partii.
  Pewnego dnia poznaje Julię, zakochują się w sobie i współżyją w ukryciu. #motyw/miłość Razem buntują się przeciwko Partii, za pośrednictwem O'Briena wchodzą w posiadanie Księgi Goldsteina. Ostatecznie Winston i Julia zostają aresztowani i poddani „śledztwu", Winston jest torturowany. Celem jest nie tyle wymuszenie przyznania się do winy (która jest przecież oczywista, Winston ostatecznie przyznaje się do wszystkiego, co jest mu zarzucane, jakkolwiek absurdalne nie byłyby te zarzuty - np. do zabicia żony, o której przesłuchujący wiedzieli, że żyje), co „uleczenie go", sprawienie, aby zrozumiał swoje winy i szczerze za nie żałował, szczerze pokochał Wielkiego Brata. Ma wierzyć, że 2+2=5, jeśli Partia będzie tak twierdziła.
  Ostatecznie śledztwo łamie Winstona i sprawia, że staje się posłusznym obywatelem, szczerze kochającym Wielkiego Brata. Skonfrontowanie go z jego największym strachem, szczurami, sprawia, że zdradza Julię - błaga by to ją torturowali zamiast niego. #motyw/zdrada #motyw/przemiana #motyw/bunt #motyw/tragizm 
- **Julia** - pracownica ministerstwa Prawdy, operuje maszynerią w dziale powieści. Urodzona już w systemie totalitarnym. Gorliwie uczestniczy w życiu społecznym (Liga Antyseksualna, Dwie Minuty Nienawiści) aby tym sprawniej się ukrywać. Jej bunt nie jest ideologiczny, gdy Winston mówi o polityce zasypia lub zmienia temat. Jest hedonistką, w przyjemnościach (seks, kawa) widzi sposób na zachowanie wolności. 
  > Drobiazgowo przestrzegając drugorzędnych reguł, można było łamać te zasadnicze. #cytat 
- **O'Brien** - członek Wewnętrznej Partii, agent Policji Myśli. Manipuluje Winstonem i Julią udając członka Bractwa. Jest fanatykiem, szczerze wierzy w Partię i swoją rolę w uleczeniu zbrodniarzy. Torturuje Winstona w Ministerstwie Prawdy, wykładając mu filozofię Partii. Jest współautorem Księgi Goldsteina. 
- **Pan Charrington** - dobrotliwy staruszek, właściciel sklepu z antykami. Wynajmuje Winstonowi pokoik, w którym schodzi się z Julią. Okazuje się agentem Policji Myśli i doprowadza do ich aresztowania. 
- **Syme** - urzędnik Ministerstwa Prawdy pracujący nad nowomową. Był lojalny wobec Partii, ale Winston przewidywał, że nie przetrwa, jako zbyt inteligentny i dociekliwy. Miał rację - Syme został ewaporowany. 
- **Parsons** - urzędnik Ministerstwa Prawdy. Niezbyt inteligentny, lojalny wobec Partii, dumny z dzieci należących do organizacji Kapusiów. Zostaje aresztowany na podstawie donosu córki, która słyszy, jak przez sen mówi *Precz z Wielkim Bratem*. Nie kwestionuje swojej winy, jest wdzięczny, że został złapany i w ten sposób uratowany przed zdradą.
- **Wielki Brat** - symbol władzy totalitarnej. Jego wizerunek - mężczyzna z czarnym wąsem - jest wszechobecny (*Wielki Brat patrzy*). Nie wiadomo, czy kiedykolwiek naprawdę istniał. Jest obiektem kultu jednostki, ucieleśnieniem nieomylnej i doskonałej Partii.
- **Emmanuel Goldstein** - antyteza Wielkiego Brata, którego kiedyś był współpracownikiem, a następnie go zdradził. Rzekomy przywódca Bractwa, opozycyjnej organizacji. Kreowany na wroga ludu, ucieleśnieniem wszelkiego zła, wymierzony przeciwko niemu jest rytuał Dwóch Minut Nienawiści. Prawdopodobnie nie istnieje, jest kreacją Partii - potrzebny jest wspólny wróg, aby łatwiej kontrolować społeczeństwo. 
  Przypisuje mu się autorstwo Księgi (*Teoria i praktyka oligarchicznego kolektywizmu*), tak naprawdę napisanej przez Partię. Choć ujawnia prawdę o reżimie i schemacie działania świata zdominowanego przez trzy mocarstwa, to jej celem jest wykrywanie myślozbrodniarzy. #motyw/książki
  
### Problematyka
#### Obraz społeczeństwa
#motyw/społeczeństwo 
Społeczeństwo dzieli się na trzy klasy społeczne. 
1. Partia wewnętrzna (ok. 2% populacji) - elita pełniąca najwyższe urzędy. Ich jedynym celem jest władza dla samej władzy (O'Brien mówi to wprost), a niewielkie przywileje sprawiają, że są absolutnie posłuszni, choć w Księdze Goldsteina jest zaznaczone, że ich standard życia wcale nie jest wysoki wg obiektywnych standardów.
   > Według standardów z początku dwudziestego wieku, nawet życie członków Partii Wewnętrznej jest surowe i pracowite. Niemniej jednak luksusy, do których mają prawo — duże, dobrze urządzone mieszkania, ubrania uszyte z porządnych materiałów, lepszej jakości żywność, napoje i tytoń, dwaj lub trzej służący, prywatny samochód czy helikopter — oddzielają ich świat od świata członków Partii Zewnętrznej, którzy z kolei żyją w rzeczywistości niedostępnej dla ciemiężonych mas, nazywanych przez nas „prolami”. Nastroje społeczne przywodzą na myśl życie w oblężonym mieście, gdzie kawałek koniny decyduje o różnicy między bogactwem i biedą. #cytat 
   
   ~ Księga Goldsteina 
2. Partia zewnętrzna (ok. 13% populacji) - urzędnicy niższego szczebla
3. Prole (ok. 85% populacji) - klasa pracująca, traktowani jak podludzie, nieuświadomieni społecznie a więc niestwarzający zagrożenia i niewarci uwagi. Cieszą się dużo większą wolnością niż członkowie Partii. To w nich Winston widzi nadzieję na potencjalny zryw przeciwko Partii.

Społeczeństwo podporządkowane jest ideologii *angsocu*, czyli angielskiego socjalizmu. Na aparat państwowy składają się cztery ministerstwa: **Pokoju** (wojny), **Prawdy** (propagandy), **Miłości** (inwigilacji i tortur) i **Obfitości** (gospodarki, zajmuje się celowym utrzymywaniem niedostatku). 
#### Metody opresji
#motyw/władza #motyw/zło #motyw/cierpienie 
Filary społeczeństwa totalitarnego to propaganda, indoktrynacja, inwigilacja i kult jednostki. 
Inwigilacją zajmuje się Policja Myśli, tropiąca myślozbrodniarzy. Eliminuje prywatność wykorzystując teleekrany, zamontowane w miejscach publicznych i mieszkaniach, by stale podglądać i podsłuchiwać obywateli. Nieprawomyślni obywatele podlegają ewaporacji - nie tylko znikają, ale Partia wymazuje wszelkie dowody ich istnienia, sprawiając, że według społecznej świadomości nigdy nie istnieli.
##### Techniki mentalne
Jednym z największych przestępstw w Oceanii jest **myślozbrodnia**, czyli myślenie niezgodne z linią Partii. Podstawową techniką umożliwiającą unikanie myślozbrodni jest **myśloszlaban**, czyli instynktowne zatrzymywanie się na progu niebezpiecznych myśli i odczuwanie do nich wstrętu. 
Aby poprawnie funkcjonować w społeczeństwie Oceanii, należało również wykształcić umiejętność dwójmyślenia, czyli wyznawania równocześnie kilku sprzecznych poglądów:
> _Dwójmyślenie_ oznacza zdolność wyznawania dwóch sprzecznych ze sobą poglądów i wierzenia w oba jednocześnie. Partyjny intelektualista wie, kiedy musi zmodyfikować wspomnienia, zdaje sobie zatem sprawę, że przekręca rzeczywistość, jednak ćwicząc _dwójmyślenie_, wmawia sobie, że wszystkie fakty się zgadzają. Ten proces musi odbywać się świadomie, w przeciwnym wypadku brakowałoby mu precyzji, zarazem jednak musi być nieświadomy, inaczej powodowałby poczucie fałszu, a zatem i winy. _Dwójmyślenie_ stanowi samo sedno angsocu, ponieważ działanie Partii polega zasadniczo na fałszowaniu rzeczywistości z takim zapałem i pewnością siebie, jakie zwykle cechują postępowanie kryształowo uczciwe. Kłamać z premedytacją, jednocześnie wierząc we własne kłamstwa, wyrzucać z pamięci wszelkie fakty, które stały się niewygodne, a następnie, kiedy pojawi się taka konieczność, wyciągać je z powrotem z zapomnienia na tak długo, jak potrzeba, zaprzeczać istnieniu obiektywnej rzeczywistości, a jednocześnie kierować się nią — to niezbędne umiejętności. Nawet używając słowa _dwójmyślenie_, trzeba stosować _dwójmyślenie_. Bowiem używając tego pojęcia, człowiek przyznaje się do manipulowania faktami, jednocześnie jednak, dzięki _dwójmyśleniu_, wypiera tę wiedzę, i tak bez końca; kłamstwo zawsze o krok wyprzedza prawdę. #cytat 

~ Księga Goldsteina
##### Nowomowa
#motyw/język 
Aby uniemożliwić myślozbrodnię, Partia opracowywała nowomowę, czyli sztuczny język. Miała ona na celu zawężanie horyzontów obywateli poprzez eliminację niepotrzebnych i nieprawomyślnych słów oraz w ogóle zawężanie słownictwa do absolutnego minimum (np. bezdobry zamiast zły, plusdobry zamiast świetny, dwaplusdobry zamiast wspaniały). W ten sposób myślozbrodnia stawała się niemożliwa, ponieważ żadnych nieprawomyślnych poglądów nie dało się wyrazić. 
Niektóre ze słów, zgodnie z regułą dwójmyślenia, mogły mieć dwa przeciwstawne znaczenia:
> W odniesieniu do przeciwnika wskazuje na nawyk bezwstydnego twierdzenia, że czarne jest białe — wbrew oczywistym faktom. W przypadku członka Partii ten sam termin oznacza jednak lojalną gotowość, by utrzymywać, że czarne jest białe, jeśli wymaga tego partyjna dyscyplina. #cytat 

~ Księga Goldsteina

Nowomowa ukazuje siłę słowa - język kreuje rzeczywistość, zatem należy utworzyć nowy język, aby skutecznie tę rzeczywistość kontrolować.
##### Kontrola umysłów
Partia wie, że może kontrolować rzeczywistość poprzez kontrolowanie umysłów ludzi.
>— (…) Czy przeszłość istnieje w sposób konkretny, w przestrzeni? Może istnieje jakieś inne miejsce, jakiś przedmiotowy świat, w którym nadal wydarza się przeszłość?
— Nie.
— Gdzie zatem istnieje przeszłość, jeśli w ogóle istnieje?
— W dokumentach. Jest zapisana.
— W dokumentach. Gdzie jeszcze?
— W umyśle. W ludzkich wspomnieniach.
— We wspomnieniach. No dobrze. **My, Partia, kontrolujemy wszystkie dokumenty i wszystkie wspomnienia. A zatem decydujemy o kształcie przeszłości, tak czy nie?** #cytat 

> — (…) Po drugie, musisz zrozumieć, że władza oznacza władzę nad ludźmi. Nad ich ciałami, oczywiście, ale przede wszystkim nad ich umysłami. Władza nad materią, nad tym, co ty określiłbyś jako rzeczywistość zewnętrzną, nie ma znaczenia. Nasze panowanie nad materią już jest absolutne.
Winston na chwilę zignorował przełącznik. Dokonując ogromnego wysiłku, spróbował usiąść, ale wyszło z tego jedynie bolesne szarpnięcie.
— Jak możecie kontrolować materię? — wybuchnął. — Nie kontrolujecie przecież klimatu czy grawitacji. A są także choroby, ból, śmierć…
O'Brien uciszył go gestem dłoni.
— **Kontrolujemy materię, bo kontrolujemy umysł. Rzeczywistość znajduje się w ludzkim mózgu.** Stopniowo wszystkiego się nauczysz, Winstonie. Możemy wszystko. Niewidzialność, lewitacja… Wszystko jest w naszym zasięgu. Gdybym chciał, mógłbym unieść się z tej podłogi jak bańka mydlana. Nie chcę, bo Partia tego nie chce. Musisz pozbyć się tych dziewiętnastowiecznych konceptów, dotyczących praw natury. To my tworzymy prawa natury. #cytat #motyw/władza

> — Jak sądzisz, dlaczego zamykamy tu ludzi?
— Żeby ich nakłonić do wyznania win.
— Nie, nie po to. Spróbuj jeszcze raz.
— Żeby ich ukarać.
— Nie! — wykrzyknął O'Brien. Ton jego głosu zmienił się całkowicie, a twarz stężała i zastygła w gniewnym grymasie. — Nie! Nie tylko po to, żeby wyciągnąć zeznania, nie po to, żeby was karać. Mam ci powiedzieć, dlaczego cię tu trzymamy? Żeby cię wyleczyć! Żebyś oprzytomniał! Zrozum wreszcie, Winstonie, że nikt, kto tu trafił, nie opuszcza tego miejsca, póki nie wyzdrowieje. Nie obchodzą nas twoje śmieszne zbrodnie. Partii nie zajmują zewnętrzne działania, interesują nas wyłącznie myśli. Nie niszczymy naszych wrogów, my ich zmieniamy. Rozumiesz, co do ciebie mówię? #cytat #motyw/choroba #motyw/przemiana 