---
finished: true
---
#lektura 
- **Autor**: Sofokles
- **Gatunek**: [[Tragedia antyczna]]
- **Epoka**: [[Antyk]] #epoka/antyk
- **Data**: 442 r. p.n.e.
## Świat przedstawiony
### Czas i miejsce akcji
- **Miejsce akcji**: Plac przed pałacem królewskim w Tebach
### Bohaterowie
- **Antygona** - córka Edypa i Jokasty, siostra Ismeny, Eteoklesa i Polinejkesa. Narzeczona Hajmona. Lojalna, nieugięta, wierna rodzinie i zasadom. Stawia prawa boskie ponad ludzkimi - sprzeciwia się zakazowi Kreona i grzebie brata Polinejkesa, uważając to za swój obowiązek wobec rodziny i bogów. Nie ukrywa tego czynu mimo grożącej jej śmierci. Skazana przez Kreona na zamurowanie żywcem w jaskini, wiesza się na chuście. #motyw/rodzina #motyw/poświęcenie #motyw/altruizm #motyw/bunt
- **Ismena** - siostra Antygony. Bojaźliwa, choć kocha rodzinę nie ma odwagi przeciwstawić się zakazowi Kreona. Mimo to, gdy Antygona zostaje pojmana, Ismena okazuje solidarność, chcąc wziąć na siebie część winy, choć nie uczestniczyła w pochówku - na co nie zgadza się Antygona. #motyw/poświęcenie #motyw/rodzina 
- **Kreon** - król Teb, brat Jokasty, wuj Antygony, ojciec Hajmona. Dumny, autorytarny władca. Zakazuje pochówku Polinejkesa, którego ogłasza zdrajcą, stawiając się ponad boskimi nakazami. Skazuje na śmierć Antygonę, która chowa brata. Nie słucha rad - jego pycha doprowadza do śmierci syna i żony. #motyw/pycha #motyw/władza
- **Hajmon** - syn Kreona, narzeczony Antygony. Lojalny wobec ojca, równocześnie wierny Antygonie - próbuje przemówić Kreonowi do rozsądku, broniąc Antygony i wskazując na niebezpieczeństwa tyranii, zwraca mu również uwagę, że lud Teb nie zgadza się z jego decyzją, a milczy ze strachu. Na wieść o śmierci Antygony przebija się mieczem przy jej zwłokach. #motyw/miłość #motyw/konflikt-pokoleń 
- **Tejrezjasz** - niewidomy wieszcz. Ostrzega Kreona przed konsekwencjami jego działań. Jego słowa sprawiają, że Kreon zmienia swoją decyzję, jednak zbyt późno.
- **Eurydyka** - żona Kreona, matka Hajmona. Popełnia samobójstwo na wieść o śmierci syna. #motyw/matka 

## Problematyka
### Konflikt tragiczny
#motyw/tragizm 
W dramacie występuje konflikt tragiczny w postaci **konfliktu równouprawnionych racji**. Antygona jest postacią tragiczną, ponieważ musi wybierać pomiędzy prawem ludzkim a prawem boskim - nie ma tutaj dobrej decyzji, każdy z wyborów niesie za sobą jakiś rodzaj kary. 
Podobne konflikty przeżywają Hajmon (który musi wybierać między lojalnością wobec ojca a narzeczonej) oraz Ismena (która musi wybierać między lojalnością wobec siostry a wobec prawa). 
### Władza
Dramat stawia pytanie o granice władzy. Kreon, dążąc do utrzymania ładu, popada w pychę i despotyzm. Utwór ukazuje, że władza może prowadzić do pychy, a ostatecznie do upadku. 